Liiklusohutus on valdkond, mis vajab pidevat järelvalvet, objektiivset ülevaadet kõige hiljutisemast seisukorrast ning muidugi ka korduvat ohukohtade kontrolli. Probleemid tulenevad mitmetest erinevatest põhjustest. Murekohtadeks on nii autode eelistamine muule transpordile, mis tekitab tipptundide ajal suuremõõtmelisi ummikuid, asutuste ligiduses asuvad ohtlikud ristmikud ja reguleerimata ületuskohad, lisaks ka jalakäijate võimalik tähelepanematus ümbritseva suhtes. Nimekiri probleemidest, mida igapäevaliikluses ette tuleb, on pikk ja kõige põhjalik käsitlemine on pikaajaline protsess, mida ühe projekti raames oleks keeruline läbi viia. Seetõttu keskendus ELU projekt “Turvaline Koolitee” ühe kooli õpilaste ja nende vanemate liiklusohutuse alaste arvamuste uurimisele ning analüüsile.

Küsitluste tulemusena saadi teada, et lapsevanemad eelistavad lapsi kooli tuua autoga peaasjalikult lapse ohutuse tagamiseks. Toodi välja mitmeid asukohti kooli ligiduses, mis vajaksid reguleerimist või ohutumaks muutmist. Lastelt saadud vastused olid üllatavalt loomingulised, on näha, et teema vastu on huvi ja pakuti välja mitmeid kasulikke ideid liiklusolukorra parendamise tarbeks. Projekti lühiduse tõttu võis mõni aspekt ohukohtade puhul jääda vähem uurituks kui teised, aga peamised probleemsed punktid ja Tallinna Järveotsa Gümnaasiumiga seotud igapäevaste liiklejate nägemused said projekti raames kaetud.